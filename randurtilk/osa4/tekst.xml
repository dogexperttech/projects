<?xml version="1.0" encoding="utf-8"?>

<BOOK>

<HEADLINE>Vesi kodus</HEADLINE>

<CHAPTER>
<b>Loe vee tarbimisest kodus koos ema-isa või õpetajaga ja arutlege, mida saaksid teha sina, et vett säästa.</b><br/>
</CHAPTER>

<CHAPTER>
Kuigi 70% maakerast on kaetud veega, asub lõviosa sellest ookeanides ja meredes ning ei ole oma soolasuse tõttu joogiveena kasutamissobilik. Sool viib inimese organismist vett välja ning nii tekib veel suurem janu. Ehkki mereveest saab toota magedat ja puhast joogivett, on see tehnoloogia kümneid kordi keerulisem ja kallim, mistõttu kasutatakse joogivee saamiseks merevett vaid sellistes piirkondades, kus mageveekogusid ei leidu.

Inimene saab joogiveena kasutada vaid magedat vett. Magevesi moodustab maakera veevarudest 3%, kuid sellestki on suurem osa igijää kujul liustikes ja jääpankades. Seega on ainult 1% kogu planeedil leiduvast mageveest inimese jaoks kasutatav – jõevesi, põhjavesi ning teatud määral ka järvevesi. 

Ligi 60% maismaast asub piirkondades, kus ei ole piisavalt vett ning vähemalt 25% ehk veerand inimkonnast kannatab magevee nappuse all. Puhas ja joogikõlbulik vesi on iga inimese elus asendamatu. Ööpäevas on soovitatav juua kuni kaks liitrit vett. Praegu puudub aga peaaegu igal kuuendal inimesel maakeral võimalus saada igapäevaeluks vajalikku kogust puhast vett. Eestis ei ole joogiveepuudust, meil on küllaltki suured veevarud. Kuid sellegipoolest peame oma joogivee varudega mõistlikult ümber käima ja neid säästlikult kasutama. 

Maailmas tarbitakse magevett peamiselt põllumajanduses, tööstuses ning majapidamistes. Kuigi vee tarbimine on piirkonniti erinev, kulub suurem osa mageveest siiski põllumajanduses. Tööstuses on võimalik vett korduvalt kasutada, puhastades seda aeg-ajalt vastavate seadmete abil. 

Eesti inimene kasutab ööpäevas keskmiselt 110 liitrit vett. Kodudes kulutatakse vett kõige enam tualetis (27%), sellele järgneb pesu pesemine (22%) ning vannis ja duši all käimine (17%). 16% kodus tarbitud veest kulub nõudepesule ning 14% võib panna kõiksugu lekete arvele. Ülejäänud kogus jaotub muude majapidamistoimingute vahel. <CHAPTERPIC height='340'>foto/veetarbimine.jpg</CHAPTERPIC>
</CHAPTER>

<CHAPTER>
Kokkuhoidlik veekasutus majapidamises on iga inimese võimuses ning nii saab igaüks anda oma panuse keskkonna heaks. Alltoodud nõuandeid järgides on kõigil võimalik vähendada olmevee kulu oma kodus. 

Sulge kraan hambapesu ajaks – see säästab 15-20 liitrit ehk 1,5–2 ämbritäit vett päevas. 
WC-pott pole prügikast. Ühe loputusega kulub 11–20 liitrit ehk 1–2 ämbritäit vett. Lisaks sellele võib prügi viskamine WC-potti tekitada ummistuse.
Käi duši all kiiresti. Ka viie minutiga on võimalik end puhtaks saada. Arvesta, et minutis kulub vett keskmiselt 7–10 liitrit. Terve ämbritäis!
Olulise koguse vett hoiad kokku, kui keerad vee kinni end duši all seebitades või juukseid pestes. Pärast kasutamist keera kraan alati korralikult kinni. 
Kui märkad, et mõni kraan tilgub või WC-potis ei jää veevool seisma, anna sellest kohe oma vanematele märku. Tilkuvast kraanist või katkisest WC-potist võib nädalas kasutult kanalisatsiooni voolata sadu liitreid vett. Ühe minuti vältel jookseb kraanist alla tervelt üheksa liitrit vett, mis on ju terve ämbritäis!
Kui teil on koduaias või suvilas välibassein või purskkaev, tuleb arvestada, et kuuma ilmaga on neist aurava vee hulk väga suur.
Jaheda joogivee saamiseks hoia vett kannuga külmkapis, ära lase sel kraanist niisama joosta, oodates, millal vesi jahedamaks muutub.
Kõnni- või sõiduteed puhasta luua või harjaga. Kõnnitee pesemine veega on seotud põhjendamatult suure veekuluga. 
Kui märkad, et lahtine aiakastmisvoolik on jäänud valveta või isa on autot pestes voolikust vee jooksma unustanud, anna sellest vanematele märku või sulge kraan.
Ära raiska vett ka reisil olles, koolis või lasteaias. 
Nõusid pestes täida kraanikauss veega – väldi nõudepesu jooksva vee all. 
Käi pigem duši all kui vannis, sest vanniskäik võtab keskmiselt kolm korda rohkem vett. Kui siiski otsustad vanni kasuks, täida see veega vaid poolenisti. 

Kasutatud kirjandus:
Säästlik ja optimeeritud veekasutus, Kristo Kärmas, www.keskkonnaveeb.ee
Keskkonnaministeeriumi kodulehekülg.
</CHAPTER>


</BOOK>

