<?xml version="1.0" encoding="utf-8"?>

<BOOK>

<HEADLINE>Reoveepuhastusjaam</HEADLINE>

<CHAPTER>
<b>Loe reoveepuhastusjaamast koos ema-isa või õpetajaga ja arutlege, kuidas vett puhastatakse ning kui keeruline on reoveest uuesti puhast vett saada.</b><br/>
</CHAPTER>

<CHAPTER>
Enne loodusesse tagasi juhtimist on kasutatud ja reostatud vesi vaja puhastada. Tuleb eemaldada sinna sattunud praht, liiv ja ka loodusele ohtlikud keemilised ained. Viimased on näiteks pesupulber ja muud kodus kasutusel olevad puhastusvahendid. Kui juhiksime reovee loodusesse seda puhastamata, keskkond saastuks: meri haiseks, vesi oleks läbipaistmatu, selles ei saaks ujuda, kalad ja veetaimed, samuti loomad ja linnud, kes seal joomas käivad, haigestuksid ja sureksid. 

Reovesi on hallikas-must ja sisaldab rohkelt hõljuvaid osakesi, pesuainest pärit fosforit ja kõike muud, mida inimesed ja tööstus kanalisatsiooni lasevad. Loomulikult lõhnab see ebameeldivalt. 

Reoveepuhasti on koht, kus reovesi puhastatakse. Puhasti koosneb basseinidest, seadmetest (pumbad, segajad) ja mahutitest. Mida rohkem reovett on vaja puhastada, seda suurem on jaam, kus asuvad vastavad hooned ja seadmed. 
</CHAPTER>

<CHAPTER>
Tallinna linna ja selle ümbruse reovesi puhastatakse Paljassaare reoveepuhastusjaamas, mis asub linna loodeosas Paljassaare poolsaarel. Sinna suunatakse kogu Tallinna linna ja selle lähiümbruse reoveed. Jaam teenindab seega enam kui 400 000 inimest, lisaks puhastab ka suure hulga sademevett. Reovee puhastamiseks kasutatakse mehaanilist, keemilist ja bioloogilist tehnoloogiat. Puhastatud vesi suunatakse mööda kolme kilomeetri pikkust toru merre. Toruots asub 26 meetri sügavusel merepõhjas.
<CHAPTERPIC height='245'>foto/tallinn_kaart.jpg</CHAPTERPIC>
</CHAPTER>

<CHAPTER>
Tallinna reovee puhastamise ajalugu ei ole kuigi pikk, sellega alustati 1980. aastal. Enne seda suunati reo- ja sadevesi otse merre, mistõttu paljud Tallinna rannad olid saastatuse tõttu ujumiseks sobimatud. Vee keemiline puhastamine käivitus 1984. aastal. Jaama edasine areng oli seotud rahvusvaheliste karmide nõuetega. Selle tulemusel hakati 1993. aastal vett ka bioloogiliselt puhastama.
<CHAPTERPIC height='0'>foto/reoveepuhastusjaama aerofoto.jpg</CHAPTERPIC>
Täna puhastab Paljassaare reoveepuhastusjaam ligikaudu 120 000 m3 reovett ööpäevas. Maksimaalselt suudaks jaam puhastada ligi kolm korda rohkem ehk 350 000 m3 ööpäevas. Puhastus kestab ligikaudu ööpäev ehk 24 tundi – alates hetkest, mil must vesi jaama siseneb kuni hetkeni, mil puhas vesi merre juhitakse.
</CHAPTER>

<CHAPTER>Aastas toodab jaam ligikaudu 35 000 tonni ehk 7 000 väiksemat autokoormat kasvumulda. Reoveesette töötlemine kasutuskõlblikuks võtab aega mitu kuud. Sette töötlemisel tekib  kõrvalsaadusena biogaas, mida kasutatakse puhastimajade kütteks, aga ka bioloogilises puhastuses vajaliku õhu tootmiseks. 
<CHAPTERPIC height='0' align='right'>foto/labor.jpg</CHAPTERPIC>
</CHAPTER>

<CHAPTER>Kanalisatsioonitorustikes voolavat reovett, merre juhitavat vihmavett ja puhastatud reovett kontrollitakse pidevalt. Näiteks Tallinnas Paljassaares asuv reoveelabor teeb aastas üle 70 000 analüüsi.

</CHAPTER>


<CHAPTER>
<b>Reovee vastuvõtt</b>
</CHAPTER>
<CHAPTER>
Jaama sisenev vesi suunatakse kõigepealt mehaanilisse puhastusse - siia kogutakse kokku kanalisatsioonis olev reovesi ning algab puhastusprotsess. Suurem praht eraldatakse reovee juhtimisel läbi võrede, sodi rändab edasi autokasti ja seejärel prügilasse. 
</CHAPTER>
<CHAPTER>
<b>Liiva püüdmine</b>
</CHAPTER>
<CHAPTER>
Reovesi suunatakse aga järgmisesse basseini ehk liivapüüdjasse, kus on aeglasem veevool. Vees hõljuv liiv vajub basseini põhja, see kogutakse kokku ning juhitakse autokasti ja prügilasse. Veest väljavõetud liiv on värvuselt must ja haiseb, seda ei anna võrreldagi liivaga, mida oled harjunud nägema näiteks rannas või liivakastis. 
</CHAPTER>
<CHAPTER>
<b>Muda setitamine</b>
</CHAPTER>
<CHAPTER>
Peale liivapüüdjaid juhitakse reovesi suurtesse ümaratesse ja sügavatesse basseinidesse, mida nimetatakse eelsetititeks. Siin settib muda põhja ja see suunatakse edasi segatud sette lattu ning reovesi jätkab puhastusteekonda aerotankis (bioloogilises puhastuses)
</CHAPTER>
<CHAPTER>
<b>Bakterite töö</b>
</CHAPTER>
<CHAPTER>
Nüüd suunatakse puhastatav reovesi neljakandilistesse basseinidesse ehk aerotankidesse, kus veele lisatakse rohkesti aktiivmuda. Aktiivmuda koosneb paljudest headest bakteritest, mis aitavad läbi viia vee bioloogilise puhastuse. Väikesed silmale nähtamatu bakterid ehk mikroorganismid “söövad ära” raskesti settiva reostuse. Need head bakterid toituvad reovees olevatest toitainetest. Selleks, et bakterid hingata saaksid, pumbatakse basseinide põhja õhku. Lisatoiduna antakse neile metanooli ehk alkoholi. Pärast heade bakterite usinat töötamist väheneb reoainete hulk vees märgatavalt. 
</CHAPTER>
<CHAPTER>
<b>Puhas vesi tagasi merre</b>
</CHAPTER>
<CHAPTER>
Kui head bakterid on oma töö teinud ning veest kõik kahjulikud ained eemaldanud, võetakse veest välja ka head bakterid ise. Selleks kasutatakse järelsetitite nimelisi basseine, kus bakterid põhja vajuvad ning sealt uuesti aerotanki tööd tegema pumbatakse. Basseinidest voolab välja puhastatud reovesi, mis on selge, läbipaistev ja puhas. Reoveepuhastusjaamast väljuv vesi on isegi läbipaistvam kui merevesi. Puhastatud vesi pumbatakse merre kolmekilomeetrise maa-aluse toru kaudu. 
</CHAPTER>
<CHAPTER>
<b>Muda töötlemine</b>
</CHAPTER>
<CHAPTER>
Reoveesete, mis pärast keemilist puhastust veest eemaldati, läbib mudatöötluse. Kogu puhastuses tekkiv sete kogutakse lattu, kus see kõigepealt põhjalikult segatakse. Edasi toimub muda kääritamine suures mahutis ehk metaantankis. Bakterite töö tulemusel hakkab sete mullitama, mille käigus eraldub rohkesti gaasi. Seda kasutatakse puhastusjaama hoonete kütmiseks. Kääritamine on vajalik bakterite eraldamiseks settest, pärast seda ei ole settel enam halba lõhna. Käärimise lõppedes on sete keefiripaksune. 
</CHAPTER>
<CHAPTER>
<b>Kasvumuld</b>
</CHAPTER>
<CHAPTER>
Edasi see kuivatatakse ehk tahendatakse ning pressitakse kodujuustupaksuseks massiks. Mass viiakse autokastis suurtele segamisväljakutele, kus settele lisatakse turvas. Saadud segu segatakse regulaarselt, kuivatatakse ning nii tekib loodussõbralik kasvumuld. 
<CHAPTERPIC height='0'>foto/RPJkompost.jpg</CHAPTERPIC>
</CHAPTER>

<CHAPTER>Puhastuse käigus veest eraldatav reoveesete kääritatakse ja tahendatakse. Tahendatud sete segatakse turbaga ja nii saadakse taaskasutatav toode, mida nimetatakse setteseguks või ka kasvumullaks. Segus on väga palju kasulikke aineid ja see sobib hästi muru rajamiseks aias või pargis. Köögiviljade (tomat, kurk jmt) peenrale segu siiski ei sobi, sest segus võib leiduda haigust tekitavaid baktereid, mis viljade söömisel ka organismi jõuavad ja sellele halvasti mõjuvad.

</CHAPTER>

</BOOK>

