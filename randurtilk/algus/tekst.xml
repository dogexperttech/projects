<?xml version="1.0" encoding="utf-8"?>
<BOOK>
<HEADLINE>Vee ringlus Maal</HEADLINE>
<CHAPTER>
<b>Loe vee ringlusest Maal koos ema-isa või õpetajaga ja arutlege, miks on vesi meile kõigile nii oluline.</b><br/>
</CHAPTER>

<CHAPTER>
Maakeral leiduv vesi jagatakse kaheks: maailmameri ja siseveed. Ookeanid, mered, lahed ja väinad on osa maailmamerest; jõed, järved, sood ja põhjavesi kuuluvad sisevee alla. Ookeanides on umbes 98% kogu maakera veest.<CHAPTERPIC height='200'>foto/maa.jpg</CHAPTERPIC>
</CHAPTER>

<CHAPTER>
Lisaks leidub vett ka liustikes, mida võib jaotada kaheks – mägede tippe katvad mägiliustikud ja ulatuslikku mandriala katvad mandriliustikud. Mandriliustikud laiuvad näiteks maakera põhja- ja lõunapoolusel ehk Arktikas ja Antarktikas. Liustik kujutab endast jäämassi, mis tekib lume kuhjumisel, tihenemisel ja jäätumisel. Liustikud tekivad väga pika aja jooksul.<CHAPTERPIC height='150'>foto/liustik.jpg</CHAPTERPIC>
</CHAPTER>

<CHAPTER>
Suurem osa maakeral leiduvast veest on soolane. Lisaks soolastele ookeanidele, meredele ja väinadele leidub maakeral ka soolajärvi, mida iseloomustab roosakaslilla värvus. Soolajärv tekib, kui järve voolab sooladest või mineraalidest rikas vesi, kuid ei pääse sealt enam välja. Vesi aurustub, sool aga jääb. Ajapikku soola sisaldus järves suureneb – tekib soolajärv. Soolajärvi leidub sagedamini väheste sademetega piirkondades. Kui sademete hulk on suur, uuristab vesi kanaleid ning soolane vesi pääseb järvest välja. Näiteks oli Must meri kunagi soolajärv, kuid täna on see väinade kaudu ühendatud Vahemerega.
<CHAPTERPIC height='150'>foto/soolajarv.jpg</CHAPTERPIC>
</CHAPTER>

<CHAPTER>
Vaid 3% kogu maakera veest on mage, seega on magevee tagavarad looduses väga piiratud. Magevee alla kuuluvad näiteks põhjavesi (30% kogu mageveest), magedad jõed ja järved (0,34% kogu mageveest) ning liustikud, lumi ja jäämäed, milles leidub pea 70% maakera mageveest.
</CHAPTER>

<CHAPTER>
Veeringes osalevad maailmameri ja sisevesi, samuti liustikud. Veeringe toimub Maal lakkamatult vee pideva muutumise tõttu ühest olekust teise – veest saab aur, aur muutub veeks ja seejärel uuesti auruks. Vee aurumine toimub iga ilmaga ja igal aastaajal. Soojema ilmaga aurub vett rohkem, külmemaga vähem.
<CHAPTERPIC height='300'>foto/veering.jpg</CHAPTERPIC>
</CHAPTER>

<CHAPTER>
Aurumine on niivõrd oluline osa veeringest, et sageli nimetatakse seda veeringe mootoriks. Samas on veeringes tähtis roll ka päikeseenergial – päike soojendab veepinda ning imetillukesed veepiisad muutuvad veeauruks. Kuna õhk soojeneb ebaühtlaselt, tõuseb soojem õhk (veeaur) jahedama ja raskema õhu survel kõrgemale. 

Õhus ülespoole kerkides ja jaheda õhuga kokku puutudes veeaur jahtub ja muutub taas väga pisikesteks veepiiskadeks. Vee muutumist auruks nimetatakse aurustumiseks, veeauru muutumist veepiiskadeks nimetatakse kondenseerumiseks. 

Tuuled liigutavad piisakesi, need põrkuvad üksteisega ja liituvad suuremateks tilkadeks. Nii tekivad pilved. Mida rohkem on õhus veeauru, seda pilvisem on taevas. Kui veepiisakesi saab juba väga palju, ühinevad nad, muutuvad suureks ja raskeks ning langevad taas sademetena (vihm, lumi, rahe) maapinnale tagasi. Sademed on väga tähtsad, sest maale langev vesi mõjutab põhjavee ja veekogude taset ning ilma veeta ei saa elada ükski taim ega loom.

Veeringes eristatakse väikest ja suurt veeringet. Veeringlemist maailmamere kohal nimetatakse väikeseks veeringeks – vesi aurub ja sajab tagasi maailmamerre. 

Suureks veeringeks loetakse vee ringlemist maailmamere ja maismaa vahel ning selles osalevad ka siseveekogud. Suure veeringe puhul kandub osa maailmamerest aurunud vett tuultega maismaa kohale ning langeb sademetena maha, kust imbub põhjavette ja jõgedesse-järvedesse. 
</CHAPTER>

</BOOK>



