<?xml version="1.0" encoding="utf-8"?>

<BOOK>

<HEADLINE>Meri</HEADLINE>

<CHAPTER>
<b>Loe Läänemerest koos ema-isa või õpetajaga ja arutlege millised kalad, loomad ja linnud seal elavad.</b><br/>
</CHAPTER>

<CHAPTER>
Paljassaarest suunatakse põhjaliku puhastuse läbinud reovesi kolme kilomeetri kaugusele Läänemerre.
<CHAPTERPIC height='0'>foto/laanemeri.jpg</CHAPTERPIC>
</CHAPTER>

<CHAPTER>Läänemeri ümbritseb Eestit põhjast ja läänest. Põhja pool asub Soome laht ning lääne pool Liivi ehk Riia laht. Läänemeri on Atlandi ookeani sisemeri, mida ühendavad ookeaniga Taani väinad. Läänemere kaldal asub lisaks Eestile veel kaheksa riiki – Soome, Rootsi, Saksamaa, Taani, Läti, Leedu, Poola ja Venemaa. Vahemere järel on Läänemeri suuruselt teine sisemeri maailmas.
</CHAPTER>

<CHAPTER>
Läänemere pindala on keskmiselt 366 000 km2 ning vett mahutab see umbes 20 000 km3. Mere keskmine sügavus on 55 ning suurim sügavus 459 meetrit. Läänemeres on kokku üle 100 000 saare. 


</CHAPTER>

<CHAPTER>
Nagu eelnevatelt piltidelt juba tead, liigitatakse mered soolaste veekogude alla. Läänemerd nimetakse aga hoopiski riimveekoguks. Arvukate jõgede kaudu tuleb Läänemerre väga suures koguses magedat vett, Taani väinad toovad ookeanist omakorda soolast vett. Sellest tuleneb, et Läänemeri pole ei päris soolane ega ka täiesti mage ning selliseid veekogusid kutsutaksegi riimveekoguks. 

Läänemeres elutseb ligi sada kalaliiki. Seal elab jõgedest ja järvedest pärinevaid kalu, kes on loomult mageveekalad, kuid vee madala soolsuse tõttu sobib neile elupaigaks ka Läänemeri. Lisaks mageveekaladele elab Läänemeres palju ookeanikalu, kellele sobib eluks ka magedam vesi. Läänemere vähese soolsuse tõttu ei saa mõned neist järglasi, samuti on nad oma ookeanis elavatest liigikaaslastest tihti hulga väikesemad. Kõige levinuimad Läänemere kalaliigid on kilu, räim, lest ja tursk.
 
Kilu on eesti merevetes laialt levinud kala, ta on väike (umbes 10–15 sentimeetrit pikk), saleda kehakujuga, sinakasrohelise seljaga hõbedaläikeline kala. Kilu toitub peamiselt zooplanktonist. 
Räim on kiluga üpris sarnane, samuti väike (umbes 15 sentimeetrit pikk), sinakasrohelise seljaga hõbedaläikeline kala. Temagi toitub põhiliselt loomsest hõljumist ehk zooplanktonist. Kilu ja räim on ise toiduks paljudele teistele – röövkaladele, veelindudele ning hüljestele. 
Lest on laia ja lapiku kehakujuga, mis vastab väga hästi tema eluviisile – lest on põhjakala, kes liibub ujudes ühe küljega vastu merepõhja. Lest on pruun või hallikas, punakate või kollakate laikudega. Lesta mõlemad silmad asuvad ühel küljel. See kala elab üksikult ning on üpris liikuva eluviisiga. Lest toitub väikestest kaladest ning karpidest. 
Tursk on hallikat või pruunikat värvi suur kala, kelle keskmine pikkus täiskasvanuna on 40–60 sentimeetrit. Tursk on röövkala, kes sööb nii räime, kilu, lesta kui ka oma väiksemaid ja nõrgemaid liigikaaslasi.
<CHAPTERPIC height='390'>foto/kalad_meri.jpg</CHAPTERPIC>
</CHAPTER>

<CHAPTER>
Läänemeri on oluline merelindude rände- ja talvitumisala. Läänemere linnustiku võib jaotada kahte suurde rühma: läbirändavad linnud ja haudelinnud. Läbirändavad linnud lendavad kevadeti põhja suunas pesitsusaladele enamasti arktilisse tundrasse. Sügiseti tulevad nad lõunasse tagasi, et talvituda Läänemerel. Haudelinnud seevastu pesitsevad ning hauduvad oma poegi siinsamas Läänemere ääres. Peamised Läänemere linnud on hahk, merisk, jääkoskel, kühmnokk-luik, merikajakas ja merikotkas.
<CHAPTERPIC height='125'>foto/merikajakas.jpg</CHAPTERPIC>
</CHAPTER>
<CHAPTER>Merikajakas 
</CHAPTER>
<CHAPTER>
Mereimetajate liike esineb Läänemeres võrdlemisi vähe. Kõige tüüpilisemad Läänemere imetajad on hallhüljes ja viigerhüljes. 
<CHAPTERPIC height='0'>foto/hallhyljes.jpg</CHAPTERPIC>

</CHAPTER>

<CHAPTER>Hallhüljes (pildil) on Läänemere suurim imetaja. Isase hallhülge karvkate on seljalt pruunikashall, suurte tumedate laikudega. Emased on enamasti heledamat tooni. Täiskasvanud hallhülge pikkus on üle kahe meetri ja kaal kuni 300 kilo. Hallhüljes toitub peamiselt kaladest. 
Viigerhüljes on pruunika karvkattega ning suuruselt väiksem kui hallhüljes. Temagi toitub peamiselt kaladest. Kuigi hallhülged ja viigrid on Läänemere levinuimad imetajad, on nende arvukus siiski üsna madal ja seetõttu on nad mõlemad looduskaitse all.
<CHAPTERPIC height='0'>foto/pringel.jpg</CHAPTERPIC>
</CHAPTER>
 
<CHAPTER>Lisaks neile kahele imetajale on teada, et Läänemeres elab ka üks liik delfiine – pringel. Pringel on üliharuldane imetaja Läänemeres ning teda kohtab veelgi harvem kui hülgeid. 
</CHAPTER>

<CHAPTER>
Läänemere taimestikust moodustavad suurema osa vetikad. Kõige madalamas veevööndis kasvavad rohevetikad, siis pruunvetikad ja kõige sügavamas vööndis punavetikad. Põhjavetikate vahel käib vilgas elu, need pakuvad varju paljudele selgrootutele ning kaladele. Rannikutaimedest on tuntuimad astelpaju (pildil) ja merihumur. 
<CHAPTERPIC height='150'>foto/astelpaju.jpg</CHAPTERPIC>
</CHAPTER>
</BOOK>

