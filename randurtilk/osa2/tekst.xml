<?xml version="1.0" encoding="utf-8"?>

<BOOK>

<HEADLINE>Veepuhastusjaam</HEADLINE>

<CHAPTER>
<b>Loe koos ema-isa või õpetajaga veepuhastusjaamast ja arutlege koos, kuidas vett puhastatakse.</b><br/><br/>
<CHAPTERPIC height='0'>foto/harjapeaj.jpg</CHAPTERPIC>
</CHAPTER>

<CHAPTER>
Ülemiste järve on joogiveeallikana kasutatud juba keskajast alates. Sel ajal jooksis Ülemiste järvest mööda Veerenni tänavat lahtine kanal otse vanalinna. Kanalist võeti vett pangedega. Lahtine veekanal reostus aga kiiresti, kuna samasse visati ka majapidamissolk. Vesi muutus peagi joogikõlbmatuks ning seetõttu ehitati kanal pealt kinni. Hiljem saadi joogivett Härjapea jõest, kuid seegi tuli samal põhjusel sulgeda, sest vesi reostus.
<CHAPTERPIC height='0'>foto/rataskaevu.jpg</CHAPTERPIC>
</CHAPTER>

<CHAPTER>Linnas töötasid ka veevedajad, kes inimestele hobustega vett laiali vedasid. Joogivee saamiseks olid ka avalikud kaevud, mille näiteks on tänaseni säilinud Rataskaev Tallinna vanalinnas.
</CHAPTER>

<CHAPTER>
Aastal 1882 ehitati Tallinnasse Tõnismäele, praeguse Rahvusraamatukogu lähedusse, Tõnismäe veetorn. Torn on tänaseni säilinud, kuigi seda enam ei kasutata. Torni kõrgus on ligikaudu 34 meetrit, läbimõõt umbes 14 meetrit ning selle terasest valmistatud veepaak mahutas 400 kuupmeetrit vett. Vesi koguti torni paaki ning kuna ülevalt alla voolas vesi survega, oli seda lihtne linlasteni toimetada.  

Esimene veepuhastusjaam ehitati Ülemistele aastal 1927. Osa sellest jaamast on kasutusel tänapäevani. Aastal 1970 valmis uus veepuhastusjaam, millel on praegu vee puhastamisel põhiroll.
<CHAPTERPIC height='150'>foto/veepuhastusjaam.jpg</CHAPTERPIC>
</CHAPTER>

<CHAPTER>
Nagu sa juba eelmise pildi kaudu tead, saavad täna ligi 90% Tallinna elanikest oma joogivee just Ülemiste järvest ning see mahutab 17 miljonit kuupmeetrit vett. Selleks, et järveveest saaks kvaliteetne joogivesi, puhastatakse seda põhjalikult. Kogu veepuhastus kestab, alates hetkest, mil vesi jaama siseneb, kuni hetkeni, mil see sealt puhtana väljub, 15 tundi. Keskmiselt toodab jaam puhast joogivett 65 000 kuupmeetrit päevas. Oma täisvõimsusel töötades suudaks jaam puhastada tervelt 120 000 kuupmeetrit vett ööpäevas. 

Vesi peab puhtaks saamiseks läbima neli põhietappi.
Järvest juhitakse vesi pumpade abil jaama, kus võrede ja mikrofiltrite abil eraldatakse veest suurem praht, vetikad ja hõljum. Ka kalad jäävad esimese võre taha ega pääse edasi. Seda osa puhastusest nimetatakse mehaaniliseks puhastuseks, sest kogu töö teevad ära võred ja filtrid ning veele ei lisata keemilisi aineid. Veest eraldatud praht, vetikad ja hõljum suunatakse kanalisatsiooni. 
Järgmisena jõuab vesi keemilisse puhastusse. Ühes siinses basseinis lisatakse veele osooni ehk teatud liiki hapnikku. Osoon parandab vee kvaliteeti – selle värvust, maitset ja lõhna. Lisaks hävitab osoon vees olevad inimesele kahjulikud mikroorganismid ja bakterid. Osooni lisatakse inimese tervisele ohutus koguses. 
Järgmises basseinis ehk segistis lisatakse veele spetsiaalset veepuhastuskemikaali ehk koagulanti. See on aine, mis koondub vees leiduvate osakeste ümber, muutes need suuremaks ja raskemaks, et neid seejärel veest kergem kätte oleks saada. Edasi voolabki vesi järgmisesse basseini, seal vajuvad suurenenud helbed põhja, kust need kanalisatsiooni uhutakse. 
Järgmisena puhas vesi filtreeritakse. See tähendab, et välja võetakse needki imepisikesed osakesed, mis koos helvestega veest ei eemaldunud. Selleks kasutatakse kahekihilisi liivafiltreid. 
Pärast filtrite läbimist ja enne puhta vee basseini jõudmist lisatakse veele kloori. Kloor on keemiline aine, mis väikeses koguses on inimese tervisele ohutu ning aitab vett säilitada, seni kui see torustikku pidi kodudesse jõuab. 

Puhta vee basseinist torustikku saab joogivesi pumpade abil. Et vesi kõikide linlasteni jõuaks, on pumplad mitmel pool Tallinnas.  

Väikese osa ehk 10% Tallinna joogiveest moodustab põhjavesi. Põhjavett võetakse maapõuest pumplate ja põhjavee puurkaevude abil. Puurkaev on puurimise teel rajatud veevõtuseadeldis, mille sügavus ulatub 70–300 meetrini. Põhjavesi on Eesti ainus vedel maavara ning see kuulub nn isetaastuvate maavarade hulka.
Esimene puurkaev rajati Tallinnas veel enne, kui lõpetati veevõtmine viimastest lahtistest kaevudest ehk aastatel 1842–1845. Puurkaevusid kasutatakse enamasti eramajade piirkondades, Tallinnas näiteks Nõmmel ja Meriväljal. Maapõues paiknev põhjavesi on oma kvaliteedi ja koostise poolest tunduvalt parem lahtiste veekogude, näiteks jõgede ja järvede veest ehk pinnaveest. Seepärast läbibki pinnavesi enne kodudesse jõudmist niivõrd põhjaliku puhastuse.  
Puurkaevude jaoks on olemas eraldi pumbajaamad. Ühte jaama pumbatakse vesi ühest või enamast puurkaevust. Vaatamata sellele, et puurkaevuvesi on järveveest oluliselt puhtam, on kõik puurkaevud varustatud puhastusseadmetega, mille abil eraldatakse veest keemilised elemendid raud ja mangaan.
<CHAPTERPIC height='0'>foto/labor.jpg</CHAPTERPIC>
</CHAPTER>

<CHAPTER>Veendumaks, et inimesteni jõudev joogivesi on kvaliteetne, tehakse puhastusjaamas ja veevõrgus veeanalüüse. Et vesi ei sisaldaks kahjulikke bakterid, kontrollib ettevõtte Tallinna Vesi veelabor vett iga päev. Linna veevõrgust võetakse ligi sada analüüsi päevas. 






</CHAPTER>
</BOOK>

