<?xml version="1.0" encoding="utf-8"?>

<BOOK>

<HEADLINE>Kanalisatsioonitorustik</HEADLINE>

<CHAPTER>
<b>Loe kanalisatsioonitorustikust koos ema-isa või õpetajaga ja arutlege, mida tohib kanalisatsiooni visata ja mida mitte.</b><br/>
</CHAPTER>

<CHAPTER>
Esimene teadaolev kanalitoru pärineb aastast 1422 ning see oli valmistatud puidust. Enne seda, teadaolevalt juba alates 12. sajandist, juhiti kasutatud vesi mere poole kanalite ja rentslite abil. 12. –13. sajandil ei olnud linnaelu kuigi hügieeniline – majades polnud käimlaid, loomalaudad seisid tänaval majadega vaheldumisi, loomad ja inimesed elasid koos. Solk visati otse tänavale ning juhtus, et mõne maja kõrgema korruse aknast välja visatud solk tänaval kõndivale inimesele kaela sadas. Sel ajal oli linn väga räpane ja must, mistõttu levisid kiiresti ka haigused ja epideemiad.
<CHAPTERPIC height='0'>foto/raekojaplats.jpg</CHAPTERPIC>

Tänapäeval on kanalitorusid mitmesuguseid – nii betoonist kui ka plastmassist, nii suuri, et neis inimene käima mahub, kui ka nii peenikesi, et nende läbimõõt on võrdne tavalise pastaka pikkusega. Erisugused torustikud moodustavad kanalisatsioonivõrgustiku. 
<CHAPTERPIC height='0'>foto/sadeveekollektor.jpg</CHAPTERPIC>
</CHAPTER>

<CHAPTER>Kõige vanemad Tallinnas kasutusel olevad kanalisatsioonitorud on saja-aastased. Kasutusel on ka mõned mitusada aastat vanad kivikollektorid vanalinnas (nt Raekoja platsil, Laial tänaval). Kollektor on koht, kuhu kogutakse mitmest eri torustikust tulevad reoveed ning kust need siis mööda ühte toru reoveepuhastusjaama poole suunatakse.

</CHAPTER>

<CHAPTER>
Väga ammusel ajal kasutati torude valmistamiseks puitu ning kive. Korterelamute piirkondades, nt Lasnamäel ja Mustamäel, on enamik torustikust betoonist. Praegu kasutatakse kõige rohkem plastiktorusid.
<CHAPTERPIC height='150'>foto/vanad_torud.jpg</CHAPTERPIC>
</CHAPTER>

<CHAPTER>
Torusid on mitmesuguse läbimõõduga. Kõige peenemad on majaühenduste torud, nende läbimõõt algab 11 sentimeetrist. Seda annabki võrrelda pastaka või pliiatsi pikkusega. Kõige suurem on kollektortorude läbimõõt, ulatudes kõige enam 2,6 meetrini. Nendes torudes saab täiskasvanud inimene vabalt püsti ringi jalutada. Torud on erineva läbimõõduga seetõttu, et neist peab läbi voolama erinev hulk vett. Jämedamad torud on ette nähtud suurema hulga vee jaoks.

Enamus Tallinna kanalisatsioonist on ühisvoolne. See tähendab, et samas torus voolab koos majapidamistest, asutustest ja tehastest tulev reovesi ning ka tänavalt tulev, näiteks vihma- või lumesulamisvesi. Algselt kogutakse tänaval olev vihma- ja lumesulamisvesi kaevudesse, edasi juhitakse juba torustiku kaudu. 

Osaliselt on linnas olemas ka lahkvoolne kanalisatsioon. See tähendab, et majapidamistest, asutustest ja tehastest tulev vesi voolab reoveetorudes ning tänavalt tulnud vesi sadeveetorudes. Selline (lahkvoolne) kanalisatsioon on keskkonnale ohutum ja sõbralikum kui ühisvoolne. Majapidamistest tulnud reovesi läheb edasi reoveepuhastusjaama, kus ta läbib põhjaliku puhastuse. 

Sadevett, mis sisaldab endas ka tänavamustust, näiteks õli, liiva jmt, tuleb samuti enne loodusesse tagasi suunamist puhastada. Sadeveetorudest tulevat vett puhastatakse lihtsama moodusega, selleks on tavaliselt õli- ja liivapüüdjaid. Pärast püüdjatest läbi käimist juhitakse vesi loodusesse, näiteks mõnda veekogusse.

Reoveetorustikku on Tallinnas kokku ligikaudu 730 km, sadeveetorustikku umbes 320 km. Seega on kanalitorude kogupikkus linna all veidi üle tuhande kilomeetri. Reovett aitavad reoveepuhastusjaama pumbata reoveepumplad. 
<CHAPTERPIC height='0'>foto/survepesuauto.jpg</CHAPTERPIC>
</CHAPTER>

<CHAPTER>Kanalisatsioonitorustiku tõrgeteta tööks tuleb seda aeg-ajalt hooldada. Põhiliselt kasutatakse selleks spetsiaalset survepesuautot. Torudesse lastakse tugeva survega vesi, see uhub välja torude sisepinnale kogunenud mustuse, nt rasvad ja liiva. Sellist survepesu tehakse reeglina kord kümne aasta jooksul. 
</CHAPTER>

<CHAPTER>



Lisaks survepesule filmitakse torusid seestpoolt spetsiaalse kaameraga, et avastada lagunema hakkavaid kohti. Torude purunemisel ja suuremate ummistuste korral vahetatakse vana toru uue vastu.

Kanalisatsiooni ummistused ja üleujutused tuleb kiiresti likvideerida, et vältida looduse reostumist. 

Inimesed saavad omalt poolt palju teha, et linna kanalivõrku korras hoida ning ühtlasi keskkonda säästa. Kõige olulisem reegel on, et kanalistasitooni tohib visata vaid vees lahustuvat. Paraku ei peeta sellest reeglist kinni. Nimelt lasevad inimesed kas WC-st või kraanikausist alla ka palju seesugust, mis vees ei lagune, näiteks vatitikke, kilekotte, toidujäätmeid. Samuti kasutatakse kanalisatsioonikaeve aeg-ajalt prügikastina. Tallinnas on neist leitud kõikvõimalikku sodi, isegi autorehve ja diivaneid. 
Selline käitumine on kahjulik inimesele endale, reoveepuhastusjaamale ja meid ümbritsevale keskkonnale. Vees lagunematud asjad tekitavad kanalisatsiooniummistusi. Väiksem praht, mis torudest läbi mahub, võib lõpuks reoveepuhastusjaama jõudes põhjustada seadmete avarii. Prügi koht on prügila!
</CHAPTER>

</BOOK>

