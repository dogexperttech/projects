<?xml version="1.0" encoding="utf-8"?>

<BOOK>

<HEADLINE>Ülemiste järv</HEADLINE>
<CHAPTER>
<b>Loe järvede tekkimisest koos ema-isa või õpetajaga ja arutlege, millised kalad elavad Ülemiste järves.</b><br/>
</CHAPTER>

<CHAPTER>
Järv on siseveekogu, mis liigitub mageveekoguks. Maakeral leidub ka soolajärvi, kuid enamik järvi on siiski täidetud mageda veega. Kauges minevikus oli kliima praegusest palju külmem ning suurem osa Euroopast oli kaetud liustikega. Paljud Eesti järved ja jõed ongi tekkinud tollest kaugest ajast pärit nõgudesse ja vagudesse – aeglaselt pealetungiv liustik haaras endaga kaasa hiigelsuuri kive ja pinnast, rajades sel moel suuri orge ja nõgusid. Liustiku sulades vabanes suur kogus vett, mis uuristas maapinda esimesed jõesängid ja kogunes taandunud liustiku alt vabanenud orgudesse, kus tekkisid esimesed järved. 
Eestis on üle kahe tuhande suurema ja väikesema järve. Tallinna külje all asuv Ülemiste järv on suuruselt neljas järv Eestis. Selle pindala on 980 hektarit ja keskmine sügavus on vaid 3,4 meetrit. Vett mahutab aga järv koguni 17 miljonit kuupmeetrit. Järv annab joogivett ligi 90%-le pealinna elanikest. Selleks, et vesi järves kunagi otsa ei saaks, kogutakse sellesse vett ka järve ümbritsevalt alalt.

Ala, kust järv vett ammutab, ulatub Tallinnast mitmekümnete kilomeetrite kaugusele. Selle esimesed ojad ja jõed saavad alguse Aegviidu metsadest ja rabadest. Vesi juhitakse kanalite abil viide veehoidlasse. Veehoidla näeb välja nagu väike järv, kuid seal ei tohi ujumas käia. Vesi jõuab Ülemiste järve Pirita-Ülemiste kanali ja Kurna oja kaudu. Need ongi kaks peamist veekogu, mis järve toidavad.
<CHAPTERPIC height='0'>foto/ylemistejarv.jpg</CHAPTERPIC>
</CHAPTER>

<CHAPTER>Ehkki Ülemiste järve põhja- ja läänekallas on liivane, katab järve põhja suures osas koguni kuni kaheksameetrine mudakiht. Ülemiste järve lõunakaldalt leiab kohati ka turbaseid alasid. Ülemiste järves on palju taimset hõljumit ehk fütoplanktonit, mis on peamine vee hägususe põhjustaja. Järve kaldal kasvab rohkesti pilliroogu ja kõrkjaid.
</CHAPTER>

<CHAPTER>


Ülemiste järves esineb koguni 15 erinevat kalaliiki. Järve põlisasukad on latikas, kiisk, ahven, särg, haug, viidikas ja linask.
<CHAPTERPIC height='390'>foto/kalad.jpg</CHAPTERPIC>
</CHAPTER>

<CHAPTER>
Latikas on kõrget kasvu ja lapiku kujuga kala. Tavaliselt elab ta parves ning toitub pisikestest veeloomadest. Täiskasvanud kala on keskmiselt 30 sentimeetrit pikk. 

Kiisk on küllaltki tüseda ja külgedelt lameda kehaga, suurte pungis silmadega kala. Ta on keskmiselt 10–15 sentimeetrit pikk. Peamiselt toitub kiisk veepõhjast väljatuhnitud selgrootutest, suuremat kasvu kiisk tarvitab söögiks ka kalu. 

Ahven on tuntud röövkala. Ta on tumeroheka seljaga, triibuliste külgede ja punaste uimedega. Ahvena pikkus on tavaliselt 5–25 sentimeetrit. Ahven sööb teisi kalu ning pisiloomakesi. 

Särg on umbes 10–20 sentimeetri pikkune, hõbedaste soomuste ja lapiku kehaga kala. Särjed on parvkalad ja otsivad toitu koos. Särjel puuduvad hambad ning seepärast on ta lepiskala – kala, kes on toidu osas leplik. 

Haug on suur ning toekas kala, kelle pikkus võib ulatuda koguni meetrini. Ta on röövkala nagu ahvengi. Haugi tume selg ja täpilised küljed on veetaimedega ühte värvi, seetõttu on tal hõlpus end saagi püüdmiseks veetaimestikku peita. Haugil on väga suur suu ja teravad hambad, mis asuvad isegi suulaes. Haug sööb elus toitu – mitmesuguseid kalu, konni ja linnupoegi. 

Viidikas on saleda ja külgedelt lamenenud kehaga väike kala, tema pikkus ei ületa tavaliselt 15 sentimeetrit. Viidika keha katavad hästi läikivad soomused. Viidikaparved tegutsevad enamasti veepinna lähedal, kus on hea püüda õhust vette sattuvaid putukaid. Viidikate toidumenüüsse kuuluvad ka vees hõljuvad selgrootud, vetikad ja kalamari. 

Linask on ümar kala, kelle keha katab tugev ja läbipaistev limane marrasknahk. Linaski kehapikkus on keskmiselt 15–30 sentimeetrit. Linaski põhitoit on selgrootud loomad. 

Suvel lendavad järve kohal kiilid – nelja suure läbipaistva tiivaga putukad. Kiilil on pikk sale keha ja väga suurte silmadega pea. Ta püüab lennult sääski ja teisi väiksemaid putukaid. Kiil muneb vette, need elavad vees ja söövad seal mitmesuguseid veeputukaid. 
<CHAPTERPIC height='0'>foto/kiil_ja_tigu.jpg</CHAPTERPIC>
</CHAPTER>

<CHAPTER>Veetaimedel liiguvad aeglaselt teod. Kõrge teravatipulise keerdus kojaga tigu on mudatigu, lameda keerdus kojaga sarvtigu. Teod toituvad erisugustest veetaimedest.





</CHAPTER>

<CHAPTER>
Ülemiste järves on röövloomade ja saakloomade hulk ebavõrdne: röövkalu (haug ja ahven) on vaid 5% kalastikust. Sel põhjusel ei toimi Ülemiste järves hästi ka tavaline toiduahel, mille tipus asuvad röövkalad ja kellele järgnevad lepiskalad (vastand röövkaladele), zooplankton (loomne hõljum) ja fütoplankton (taimne hõljum). Ülemiste järve kalastikus valitsevad lepiskalad ja seetõttu on loomse hõljumi osakaal järves väga väike, sest see on lepiskalade toit. Nii saab taimne hõljum järves segamatult areneda.
<CHAPTERPIC height='250'>foto/toiduahel.jpg</CHAPTERPIC>
</CHAPTER>

<CHAPTER>
Järve normaalse toiduahela taastamiseks on vaja inimese abi. Järvest püütakse neid kalu, mida on teistest tunduvalt rohkem. Ülemiste puhul on nendeks lepiskalad. Ülekaalus olevaid kalu oskavad välja püüda ainult vastava väljaõppe saanud kalamehed. Tavaline kalapüük ehk harrastuskalastamine on Ülemiste järves rangelt keelatud.

Ülemiste järvest on tänaseni liikvel mitmeid legende. Üldtuntud on muistend leinavast Lindast, Kalevipoja emast. Nimelt olevat Ülemiste järv tekkinud Linda pisaratest, kui ta põllest maha kukkunud rahnule istus ja oma hukkunud mehe pärast nuttis. Seepärast kutsutaksegi kalda lähedal vees paiknevat rändrahnu Linda kiviks. 

Samuti on laialt levinud legend Ülemiste vanakesest, mütoloogilisest tegelasest eesti rahvausundis, kes elavat Ülemiste järves. Vanake küsib kõigilt, keda ta kohtab: “Kas Tallinn on juba valmis?” Kui vastus peaks olema jaatav, siis laskvat Ülemiste vanake järveveed valla ja linn upub. Nii ei tohigi Tallinn kunagi valmis saada.
</CHAPTER>

</BOOK>

