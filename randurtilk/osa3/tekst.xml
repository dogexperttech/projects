<?xml version="1.0" encoding="utf-8"?>

<BOOK>

<HEADLINE>Puhta vee torustik</HEADLINE>

<CHAPTER>
<b>Loe puhta vee torustikust koos ema-isa või õpetajaga ja arutlege, kuidas puhas vesi kodudesse jõuab ja miks on vaja torustikku hooldada.</b><br/>
</CHAPTER>


<CHAPTER>
Veetorustiku ehitust Tallinna vanalinnas alustati 14. sajandi lõpus. Esimene torustik oli puidust ja valmis aastal 1417. 1844. aastal asendati puidust torud malmtorudega. Aastal 1882 valmis Tõnismäe veetorn. 1883. aastal vana veekanal suleti ning rajati veetorustik Ülemiste järvest linna.
<CHAPTERPIC height='150'>foto/vanad_torud.jpg</CHAPTERPIC>
</CHAPTER>

<CHAPTER>
Veepuhastusjaamast linna jõuab vesi läbi torude.
<CHAPTERPIC height='0'>foto/pumpla.jpg</CHAPTERPIC>
</CHAPTER>

<CHAPTER>Öösel, kui inimesed magavad ja vett kasutatakse vähem, jõuab vesi linna isevoolselt. See tähendab, et vesi voolab torudes ilma kõrvalise abita. Päeval, mil töötavad koolid, ettevõtted ja tehased ning vett kulub palju rohkem, peab vesi torudes voolama kiiremini ja suuremas koguses. Seepärast kasutatakse päeval vee viimiseks linna pumplate abi. Need annavad veele piisava surve, et see jõuaks elanikeni vajaliku kiirusega ja piisavas koguses.

</CHAPTER>

<CHAPTER>
Kokku lookleb Tallinna linna all ligikaudu tuhat kilomeetrit veetorusid. Osad neist on õige vanad, kuid on ka uuemaid ja päris uusi. Kõige vanemad praegu kasutusel olevad veetorud Tallinnas pärinevad 1880. aastatest. Selliseid igivanu torusid võib leida näiteks vanalinnast, aga ka Koplist ja kesklinnast. Väga palju uut torustikku ehitati Tallinna seoses linna laienemisega 1960. aastatel, mil hakati rajama korruselamurajoonidena tuntud Mustamäed, Õismäed ja Lasnamäed. Mustamäel ja Õismäel on torusid kokku umbes saja kilomeetri ulatuses, seevastu Lasnamäel üksi tervelt 120 kilomeetrit. See on peaaegu sama palju, kui vahemaa Tallinnast Eesti suvepealinna Pärnusse.

On olemas kolme tüüpi torud.
1. Suured magistraaltorud ühendavad veepuhastusjaama linnaga. 
2. Tänavatorud juhivad magistraaltorudest tulnud vee edasi tänavaid pidi. Seda nimetatakse ka jaotustorustikuks.
3. Majaühendused liidavad tänavatorud majadega. 

Mida lähemal on torud  inimestele ja kodudele, seda peenemad nad on. Alguspunktist ehk veepuhastusjaamast peab läbi minema kogu linna vesi, seal on kasutusel kõige jämedamad ehk magistraaltorud. Nende läbimõõt ulatub 0,5 meetrist 1,2 meetrini. 1,2 meetrises torus võib kuueaastane laps vabalt ringi kõndida. Järgnevalt torustik hargneb, et viia vesi tänavate ja majadeni. Seetõttu on need torud peenemad. Kõige peenemad torud on majaühendustes. 

Torude materjal on samuti erinev. Torustik on selle aja nägu, millal see ehitati ehk sellest materjalist, mida tol ajal tööstuses kõige sobilikumaks peeti. Magistraaltorud on valmistatud terasest ja malmist. Varasemal ajal ehitatud tänavatorustik on valdavalt malmist, praegu rajatav aga plastikust. Kaugemast ajast pärit majaühendused on kas tinast või terasest, kaasajal kasutakse ka siin enamasti plastikut. 

Oluliseks osaks linna veevõrgust on kohad, kust võetakse vett tulekahju kustutamiseks. Sellist tänaval asuvat veevõtukohta nimetatakse hüdrandiks. Tuletõrjeautodel ja päästjatel on linna kaart, kus hüdrantide asukohad on märgistatud. Nii leivad nad tulekahju puhkemisel õnnetuspaigale kõige lähema veevõtukoha hõlpsasti ning kasutavad sealt saadavat vett kustutustöödel. Tuletõrjehüdrandid on lihtsama leidmise eesmärgil tähistatud vastava tahvliga. Tahvlil on valge põhi ning täht “T”. Suurtel tootmisettevõtetel on majasisesed mahutid ja pumbad, kust saadakse vett sellise survega ja koguses, et tulekahju korral on võimalik seda tuletõrje kohalejõudmiseni kontrolli all hoida. 

Et vesi torustikus säiliks joogikõlblik, tuleb veevõrku pidevalt hooldada. Torustiku levinumad hooldamisviisid on loputamine või pesemine õhk-vesi meetodil. Loputamine tähendab, et torustikust lastakse näiteks tuletõrjehüdrandi või majaühenduse kaudu välja suures koguses vett, millega koos voolab minema ka kõik aja jooksul torudesse settinu. Loputamine häirib linnaelanike igapäevatoimetusi kõige vähem, üldjuhul tunnevad seda vaid need, kelle majaühendusest vett välja lastakse. Nemad torude loputamise ajal vett kasutada ei saa. Teine levinum viis on torude pesu, mis tähendab, et torudesse lastakse vett ja õhku ning need uhavad sette välja. Seda moodust saab reeglina kasutada vaid öösiti, sest pesemise ajaks suletakse vesi mitmetes majades. Nii häirib see majaelanikke kõige vähem.  
<CHAPTERPIC height='0'>foto/lekke otsimine.jpg</CHAPTERPIC>
</CHAPTER>

<CHAPTER>Vee säästlikuks kasutamiseks on oluline üles leida torustike lekked ning need aegsasti parandada. Leke tähendab, et toru on kusagilt katki ning joogivesi voolab sealt välja.

Torustiku hoolduse alla kuulub ka torude väljavahetamine. Enne toru vahetamist uuritakse selle vanust ning aja jooksul olnud vigastuste hulka. Teinekord piisab toru töökorda saamiseks ka selle parandamisest või puhastamisest. 
</CHAPTER>

</BOOK>

